# «GReceptionist»


Ανάπτυξη πλατφόρμας διαχείρισης κρατήσεων μικρών και μεσαίων επιχειρήσεων στον
κλάδο του τουρισμού.

ΑΝΤΙΚΕΙΜΕΝΟ ΕΡΓΟΥ
=================

Σε μια χώρα όπως η Ελλάδα με έντονη τουριστική δραστηριότητα είναι μεγίστης
σημασίας η σωστή μηχανοργάνωση των επιχειρήσεων στον κλάδο των καταλυμάτων
(ξενοδοχεία και ενοικιαζόμενα δωμάτια) για την αναβάθμιση των παρεχόμενων
υπηρεσιών. Ειδικά οι μικρομεσαίες επιχειρήσεις του κλάδου (που αποτελούν και την
πλειονότητα), μη έχοντας την οικονομική δυνατότητα να προμηθευτούν κάποιο από τα
διαθέσιμα εμπορικά πακέτα, διατηρούν τον παραδοσιακό χειροκίνητο τρόπο
διαχείρισης των κρατήσεών τους. Η προϋπόθεση της γνώσης Αγγλικών για τη χρήση
των εμπορικών πακέτων μπορεί επίσης να λειτουργήσει αποτρεπτικά. Για αυτό το
λόγω στα πλαίσια του «GReceptionist» θα υλοποιηθεί ένα ολοκληρωμένο πακέτο
διαχείρισης κρατήσεων και εποπτείας της τουριστικής μονάδας, γραμμένο
εξολοκλήρου στα Ελληνικά. Οι βασικές κατευθύνσεις του συστήματος είναι:

-   Η ευκολία στη χρήση, καθώς θα καθορίσει σε μεγάλο βαθμό την αποδοχή ή μη του
    εγχειρήματος από τους επαγγελματίες του κλάδου.

-   Η γρήγορα καταγραφή των υποδομών της μονάδας (αριθμός διαθέσιμων δωματίων,
    κλινών κ.α.).

-   Η γρήγορη καταχώρηση νέων κρατήσεων και αφίξεων επισκεπτών.

-   Η άμεση εποπτεία της τρέχουσας πληρότητας της μονάδας και την αναμενόμενης .

Από το προτεινόμενο έργο θα επωφεληθούν άμεσα οι επαγγελματίες στον χώρο των
μικρομεσαίων επιχειρήσεων του τουρισμού, καθώς θα αποκτήσουν πρόσβαση σε ένα
δωρεάν καθημερινό εργαλείο γραμμένο στα ελληνικά. Το συγκεκριμένο έργο
εντάσσεται στο πρόγραμμα Ενίσχυσης έργων Ανοιχτών Τεχνολογιών που
πραγματοποιείται στο πλαίσιο του έργου “Ηλεκτρονικές Υπηρεσίες για την Ανάπτυξη
και Διάδοση του Ανοιχτού Λογισμικού” των Μονάδων Αριστείας ΕΕΛ/ΛΑΚ (κατηγορία
«Επιχειρηματικές Εφαρμογές/ Υπηρεσίες για Μικρομεσαίες Επιχειρήσεις» και
«Τουρισμός»).

ΤΕΧΝΙΚΑ ΜΕΣΑ
============

Η υλοποίηση της εφαρμογής γίνεται με την χρήση της γλώσσας προγραμματισμού C++
μέσα από το περιβάλλον του Qt (http://www.qt.io/). Το τελικό εκτελέσιμο αρχείο
της εφαρμογής θα περιέχει το γραφικό περιβάλλον αλληλεπίδρασης με το χρήστη που
θα καλύπτει τις βασικές κατευθύνσεις του έργου όπως αυτές εκφράστηκαν παραπάνω.
Η δημιουργία της βάσης δεδομένων που θα συνοδεύει την εφαρμογή θα γίνει με την
χρήση SQL, και πιο συγκεκριμένα SQL Lite, που αποτελεί μια από τις
δημοφιλέστερες λύσεις για off-line βάσεις δεδομένων.

Wiki
====

Για περισσότερες πληροφορίες σχετικά με τα στάδια ανάπτυξης της εφαρμογής, θα
αναρτώνται στα περιεχόμενα του Wiki του repository οι αντίστοιχες ενότητες μετά
την ολοκλήρωση βασικών τμημάτων του έργου. Επίσης εντός του Wiki θα είναι
διαθέσιμο το manual της εφαρμογής με αναλυτικές οδηγίες χρήσης, και παρουσίαση
βήμα προς βήμα των βασικών λειτουργιών που προσφέρονται, για την αντιμετώπιση
προβλημάτων.

Issues
======

Στην καρτέλα Issues μπορούν οι ενδιαφερόμενοι που θέλουν να συνεισφέρουν στην
ανάπτυξη της εφαρμογής διαχείρισης κρατήσεων επιχειρήσεων στο κλάδο του
τουρισμού, να εγγράφουν τις παρατηρήσεις τους σχετικά με προβλήματα που
διαπιστώνουν (είτε αφορούν τον κώδικα, είτε το interface ή τη βάση) ή προτάσεις
βελτίωσής της. Στην καρτέλα αυτή θα εισαχθούν οι προτάσεις και τα σχόλια
βελτίωσης που θα προκύψουν κατά την παρουσίαση της τελικής έκδοσης της
εφαρμογής.

Κώδικας εφαρμογής
=================

Στο φάκελο “app” θα προστίθενται όλα τα αρχεία που σχετίζονται με την ανάπτυξη
της εφαρμογής. Στο φάκελο “Release” θα τοποθετηθούν τα απαραίτητα αρχεία για την
εκτέλεση της εφαρμογής μετά την επιτυχή ολοκλήρωση της ανάπτυξης (.exe, .dll
files, database, etc.).
