**“GReceptionist”**

«Ανάπτυξη πλατφόρμας διαχείρισης κρατήσεων μικρών και μεσαίων επιχειρήσεων στον
κλάδο του τουρισμού»

 

![](<TE_image.png>)

 

Διαθέσιμο στο Github: <https://github.com/ellak-monades-aristeias/GReceptionist>

 

Περιγραφή του έργου
===================

Σε μια χώρα όπως η Ελλάδα με έντονη τουριστική δραστηριότητα είναι μεγίστης
σημασίας η σωστή μηχανοργάνωση των επιχειρήσεων στον κλάδο των τουριστικών
καταλυμάτων (ξενοδοχεία και ενοικιαζόμενα δωμάτια) για την αναβάθμιση των
παρεχόμενων υπηρεσιών. Ειδικά οι μικρομεσαίες επιχειρήσεις, που έχουν πληγεί
εντονότερα από την κρίση και αποτελούν και την πλειονότητα των επιχειρήσεων του
κλάδου, μη έχοντας την οικονομική δυνατότητα να προμηθευτούν κάποιο από τα
διαθέσιμα εμπορικά πακέτα, διατηρούν τον παραδοσιακό χειροκίνητο τρόπο
διαχείρισης των κρατήσεών τους. Επίσης, η προϋπόθεση της γνώσης Αγγλικών για τη
χρήση εμπορικών πακέτων μπορεί επίσης να λειτουργήσει αποτρεπτικά.

Για αυτό το λόγο στα πλαίσια του «GReceptionist» υλοποιείται ένα ολοκληρωμένο
πακέτο διαχείρισης κρατήσεων και εποπτείας της τουριστικής μονάδας, γραμμένο
εξολοκλήρου στα Ελληνικά. Έχοντας ως στόχο την απλή, εύκολη και αξιόπιστη
λειτουργία της εφαρμογής, το τελικό σύστημα έχει τη μορφή ενός απευθείας
εκτελέσιμου αρχείου χωρίς να απαιτείται οποιαδήποτε εγκατάσταση τρίτου,
υποστηρικτικού προγράμματος ή κάθε είδους εξειδικευμένες γνώσεις από το χρήστη.
Με βάση τις παραπάνω απαιτήσεις και μια φιλική προς τον μη έμπειρο χρήστη
προσέγγιση, η βάση δεδομένων που συνοδεύει την εφαρμογή βρίσκεται επίσης τοπικά
ως αρχείο και όχι σε κάποιο server.

Οι λειτουργίες που υποστηρίζονται από το “GReceptionist” είναι:

1.  Καταγραφή των υπαρχουσών υποδομών σε δωμάτια της επιχείρησης.

2.  Εισαγωγή νέων κρατήσεων στο σύστημα.

3.  Επικύρωση των κρατήσεων κατά την προσέλευση των επισκεπτών ή ακύρωση για
    οποιοδήποτε λόγο.

4.  Απευθείας κατοχύρωση δωματίου σε περιπτώσεις απροειδοποίητης άφιξης.

5.  Άμεση εποπτεία της κατάστασης των δωματίων για οποιαδήποτε χρονική στιγμή.

Χρήστες-Χρησιμότητα έργου
=========================

Από το προτεινόμενο έργο επωφελούνται οι επαγγελματίες στον χώρο των
μικρομεσαίων επιχειρήσεων του τουρισμού, καθώς αποκτούν πρόσβαση σε ένα δωρεάν
καθημερινό εργαλείο γραμμένο στα ελληνικά. Εφόσον, στις μικρές και μεσαίες
επιχειρήσεις οι παρεχόμενες λειτουργίες καλύπτουν τον καθημερινό κύκλο εργασιών
(τουλάχιστον στο κομμάτι των κρατήσεων), το συγκεκριμένο εργαλείο διαχείρισης
μπορεί να αντικαταστήσει επαρκώς αντίστοιχα εμπορικά πακέτα με μηδενικό κόστος.

Απαιτήσεις χρήστη
=================

Από την πλευρά του προγραμματιστή που ενδιαφέρεται να επεκτείνει τις δυνατότητες
της εφαρμογής, για τον σχεδιασμό του γραφικού περιβάλλοντος διεπαφής με το
χρήστη, η λύση που προτάθηκε σε αυτό το έργο είναι ο προγραμματισμός σε C++ με
τη χρήση του εργαλείου Qt (<http://www.qt.io/developers/>), του οποίου η λήψη
παρέχεται δωρεάν και προτείνεται για προγράμματα ελεύθερου λογισμικού και
ανοιχτού κώδικα. Για τη δημιουργία της βάσης δεδομένων που συνοδεύει λειτουργικά
την εφαρμογή, για τους λόγους που αναφέρθηκαν προηγουμένως στην περιγραφή του
έργου, επιλέχθηκε η λύση της SQLite (<https://www.sqlite.org/>).

Από την πλευρά του χρήστη η μοναδική προϋπόθεση για τη χρήση της εφαρμογής είναι
η απλή εξοικείωση με τη χρήση ηλεκτρονικού υπολογιστή και η λήψη του εκτελέσιμου
αρχείου και των απαραίτητων βιβλιοθηκών από τον φάκελο «Release files» του
Github. Η εφαρμογή έχει δοκιμαστεί και ελεγχθεί για την ομαλή λειτουργία της σε
λειτουργικό Windows 7, 8, 8.1, 10 και δεν απαιτείται σύνδεση στο διαδίκτυο ή την
εκτέλεση οποιουδήποτε άλλου προγράμματος.
