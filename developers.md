Στα πλαίσια του «GReceptionist» υλοποιείται ένα ολοκληρωμένο πακέτο διαχείρισης
κρατήσεων και εποπτείας τουριστικών μονάδων. Οι λειτουργίες που υποστηρίζονται
από το “GReceptionist” είναι:

1.  Καταγραφή των υπαρχουσών υποδομών σε δωμάτια της επιχείρησης.

2.  Εισαγωγή νέων κρατήσεων στο σύστημα.

3.  Επικύρωση των κρατήσεων κατά την προσέλευση των επισκεπτών ή ακύρωση για
    οποιοδήποτε λόγο.

4.  Απευθείας κατοχύρωση δωματίου σε περιπτώσεις απροειδοποίητης άφιξης.

5.  Άμεση εποπτεία της κατάστασης των δωματίων για οποιαδήποτε χρονική στιγμή.

Από την πλευρά του προγραμματιστή που ενδιαφέρεται να επεκτείνει τις δυνατότητες
της εφαρμογής, για τον σχεδιασμό του γραφικού περιβάλλοντος διεπαφής με το
χρήστη, η λύση που προτάθηκε σε αυτό το έργο είναι ο προγραμματισμός σε C++ με
τη χρήση του εργαλείου Qt (<http://www.qt.io/developers/>), του οποίου η λήψη
παρέχεται δωρεάν και προτείνεται για προγράμματα ελεύθερου λογισμικού και
ανοιχτού κώδικα. Το γραφικό περιβάλλον σχεδίασης του Qt διευκολύνει και
επιταχύνει τη διαδικασία σχεδιασμού του επιθυμητού συστήματος αλληλεπίδρασης με
το χρήστη.

Για τη δημιουργία της βάσης δεδομένων που συνοδεύει λειτουργικά την εφαρμογή
επιλέχθηκε η λύση της SQLite (<https://www.sqlite.org/>). Αυτό γιατί το σύστημα
θα πρέπει να λειτουργεί χωρίς τη σύνδεση στο διαδίκτυο και η εκτέλεση της
εφαρμογής δεν θα πρέπει να συνεπάγεται τη χειροκίνητη εκτέλεση, εποπτεία και
ρύθμιση λοιπών τρίτων προγραμμάτων. Για τη δημιουργία της βάσης χρησιμοποιήθηκε
σε αυτό το έργο το ελεύθερο εργαλείο “DB Browser for SQLite”, που είναι ένα
υψηλής ποιότητας, ανοικτού κώδικα εργαλείο με εύχρηστο γραφικό περιβάλλον για τη
δημιουργία, το σχεδιασμό, και την επεξεργασία αρχείων δεδομένων συμβατά με
SQLite. Το “DB Browser for SQLite” είναι διαθέσιμο μέσω του Github (για λήψη
http://sqlitebrowser.org/).

Για την επέκταση της εφαρμογής και την εισαγωγή επιπλέον λειτουργιών στις ήδη
υπάρχουσες προτάθηκαν από τους επαγγελματίες του κλάδου οι ακόλουθες ιδέες:

·         Εισαγωγή λογιστικών δυνατοτήτων για την έκδοση των αντίστοιχων
χρεωστικών παραστατικών και την πληρωμή κατά την αποχώρηση του πελάτη από την
επιχείρηση.

·         Προσθήκη λειτουργίας διαχείρισης προμηθειών και αποθήκης για τον
έλεγχο του λειτουργικού κόστους της επιχείρησης και της έγκαιρης προμήθειας
υλικών.

·         Διαχείριση προσωπικού της επιχείρησης (μισθοδοσία, επικύρωση
προσέλευσης, κ.α.).

Στην καρτέλα Issues μπορούν οι ενδιαφερόμενοι προγραμματιστές να συνεισφέρουν
στην ανάπτυξη της εφαρμογής διαχείρισης κρατήσεων επιχειρήσεων, εγγράφοντας τις
παρατηρήσεις τους σχετικά με προβλήματα που διαπιστώνουν (είτε αφορούν τον
κώδικα, είτε το interface, είτε τη βάση) ή προτάσεις βελτίωσής της.

 
